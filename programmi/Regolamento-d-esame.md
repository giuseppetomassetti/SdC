
# Regolamento d'esame 
---

## Modalità di verifica della preparazione

La prova di esame consiste in una prova scritta, avente carattere selettivo, e una prova orale.

La prova scritta ha lo scopo di verificare la comprensione dei principi fondamentali della materia e la capacità dello studente di applicarli alla risoluzione di problemi. Essa consiste di due parti. 
- Nella prima parte vengono somministrati ai candidati quesiti a risposta chiusa o a risposta aperta breve, relativi agli argomenti trattati nell’insegnamento o a problemi di Scienza delle Costruzioni.
- Nella seconda parte viene chiesto ai candidati di produrre un elaborato scritto nel quale giustificano le risposte fornite a quei quesiti che il docente avrà specificato tra quelli della prima parte. La redazione dell’elaborato deve seguire le stesse indicazioni previste per le esercitazioni svolte durante il corso: chiarezza dell’esposizione, rigore logico, correttezza tecnica, uso appropriato della terminologia e presentazione grafica accurata, con schemi e rappresentazioni leggibili. L’obiettivo non è soltanto verificare che lo studente sappia giungere a un risultato, ma soprattutto che sia in grado di mostrare in modo efficace e rigoroso il ragionamento seguito per ottenerlo.

Il punteggio della prova è determinato esclusivamente dalle risposte ai quesiti della prima parte. Tuttavia, il docente si riserva la possibilità di incrementare il punteggio tenendo conto della qualità dell’elaborato valutata in base a:
- **Chiarezza, completezza e sintesi** – sono presenti tutti gli elementi necessari alla comprensione, evitando parti ridondanti o inutili.
- **Rigore e coerenza espositiva** – le argomentazioni sono concatenate in modo consequenziale e coerente, con utilizzo corretto della terminologia tecnica e del vocabolario.
- **Correttezza tecnica** – padronanza delle dimensioni fisiche e corretta impostazione qualitativa.
- **Chiarezza grafica** – intellegibilità e pulizia della grafia, con formattazione chiara e uniforme del testo.
- **Organizzazione visiva** – strutturazione ordinata del contenuto con schemi e disegni leggibili, coerenti con il procedimento esposto.

La prova orale completa lo scritto. Prende avvio dalla discussione dei problemi affrontati e prosegue con domande mirate a verificare la padronanza  degli argomenti del programma del corso. 


 **ATTENZIONE:**

- La scadenza per le prenotazioni è **una settimana prima della prova scritta**. Dopo tale scadenza non è possibile iscriversi o cancellare la propria prenotazione

## Regolamento della prova scritta

- È consentito l'utilizzo di una calcolatrice scientifica non programmabile, ma non è consentito l'uso di altro materiale (libri, appunti, note, schemi, etc, a meno che cio' sia stato concordato come misura compensativa).
- È richiesto di presentarsi alla prova scritta munito di un numero sufficiente di fogli A4 bianchi. 
- Gli elaborati vanno redatti a penna (nera o blu) **su una sola facciata**. I fogli vanno numerati progressivamente e su ciascuno va riportato nome e cognome. 


Quando possibile, le prove scritte verranno svolte in Piazza Telematica, Via Ostiense 133b palazzina D, oppure in Aula Campus, situata al piano terra dell’edificio “ex OMI”, in via della Vasca Navale in prossimita’ dell’entrata del civico 81. In tal caso, il giorno dell’esame occorre essere muniti di **password per accedere a moodle**.

